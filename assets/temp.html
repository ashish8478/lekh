<p>संत साहित्य संमेलनाचे अध्यक्षपद हा सन्मान नसून तो संतांचा आशीर्वाद आहे, असे मी मानतो.
    आशीर्वाद ज्या माध्यमातून व्यक्त झाले, त्या संमेलन संयोजकांचा मी ऋणी आहे. महाकवी कालिदासाच्या या भूमीत उत्तुंग
    काव्याबरोबरच शाबरी विद्या व परमार्थाचाही विकास हा अपूर्व योग आहे.</p>
<p>संत साहित्य प्रामुख्याने भक्ती, ज्ञान व वैराग्य या विषयांसाठी वाहिलेले आहे. धर्म, देश,
    समता, न्याय, बंधुभाव, सदाचार, नीती इ. मूल्यांना त्यात सामाजिक संदर्भांपेक्षा पारमार्थिक संदर्भ खूपच अधिक आहेत.
    गेल्या शंभर वर्षात सामाजिक संदर्भांना अधिक महत्त्व आल्याने संतसाहित्याकडे त्यादृष्टीने अधिक लक्ष देण्याची प्रवृत्ती
    वाढत असून, त्याचा मूळ हेतू दृष्टीआड होण्याची शक्यताही वाढत आहे. ‘संतांची समाजाशी जोडलेली नाळ’ विचारात घेता-घेता
    त्यांच्या वैराग्याकडे दुर्लक्ष होत आहे. त्यांच्या भक्ती व प्रेमाचे सूक्ष्म पदर उलगडताना त्यांनी मांडलेल्या वेदान्त
    तत्त्वज्ञानाला गौणत्व दिले जाते. त्याचबरोबर संतांच्या वेदान्त तत्त्वज्ञानाचा भाग उचलून धरतांना भावमधुर्याकडे
    दुर्लक्ष होण्याचा संभव असतो! मोक्षाच्या पूर्वतयारीसाठी ‘वैराग्य’, मोक्षाचे स्वरूप कळण्यासाठी ‘वेदान्त तत्त्वज्ञान’ व
    तत्त्वज्ञानाचा अनुभव येण्यासाठी ‘भक्ती’ असे या तिन्हींचे परस्परावलंबित्व लक्षात घेणे आवश्यक आहे. सामाजिक समता,
    शोषणरहित समाज, सामाजिक न्याय इ. बाबी भक्ती, ज्ञान व वैराग्याचा परिणाम म्हणून सिद्ध होणे शक्य आहे, पण तो त्यांचा
    मुख्य हेतू नाही, हे संतसाहित्याच्या मोक्षार्थी अभ्यासकांनी सतत लक्षात ठेवणे आवश्यक आहे. संत साहित्य हे गोदाम
    (Godown) नव्हे की ज्यातून आपल्याला हवा तो माल काढून घ्यावा व नको तो शीतगृहात तसाच पडू द्यावा !</p>
<p>हे संतसाहित्य संमेलन ललित साहित्याचे किंवा केवळ वेदान्तशास्त्राचे नसले तरी संत साहित्यात
    या दोन्हींचा कमी – अधिक समावेश आहे. संतवाड्ःमयात ललित नसावे, असे आद्यकवी मुकुंदराजाचे स्पष्ट मत आहे. ते म्हणतात –
    <br><strong>नवरसांचे उपलवणे । ते उघड वाचेशी नागवणे । म्हणौनी न प्रवर्तती स्याहाणे । तेथ विषई ॥
        १-१-१७ ॥</strong>
    <br>
    <strong>तैसी मायिक रसवृत्ती । बोलता अंगासि न ये महंती । आणि परमार्थसंविती । दुरी दुऱ्हावे
        ॥१९॥ (वि.सिंधू)</strong>
</p>
<p>वाणीला नवरसांचा साजशृंगार केला तरी ती वाणीची उघड- उघड फसवणूक आहे. कारण त्यात वाणीचे सार्थक
    नाही. म्हणून स्वतःच्या हिताविषयी जागे असणारे त्या फंदात पडत नाहीत. रसालड्ःकरांनी श्रोत्या / वाचकाला भुलवून संतत्व
    येत नाही. उलट परमार्थाचा ठेवा फार दूर जातो. या उलट श्रीज्ञानदेवांना परतत्त्वाचा स्पर्श असलेले सालड्ःकार कवित्व मान्य
    आहे. ते म्हणतात –<br><strong>दाऊं वेल्हाळे देशी नवी । जे साहित्यातें वोजावी । अमृताते चुकी ठेवी । गोडिसेपणें ॥
        ज्ञाने. १३-११५८॥</strong></p>
<p>नव्या भाषासौंदर्याने साहित्याला आगळे सौन्दर्य देऊन अमृतालाही गोडीचे बाबतीत मागे टाकील, अशा
    वैभवाने ग्रंथ लिहू ! पण हे श्री ज्ञानदेव –<br><strong>तैसें अध्यात्मशास्त्री इये । अंतरंगचि अधिकारिये । येरु लोकु
        वाक्चातुर्ये । होईल
        सुखिया ॥</strong></p>
<p>असे सांगावयास विसरत नाहीत !! म्हणून प्रामाणिक साधकाने वाड्ःमयाकडून आनंदमयाकडे झेप घेणे
    अनिवार्य ठरते.शब्द, व्याकरण, व्युत्पत्ती, अन्य प्रादेशिक भाषांशी जवळीक, संस्कृतप्रचुरता, अनुप्रासादी अलड्ःकार,
    शान्तादी रसपरिपोष इत्यादींचा ऊहापोह बुद्धीला खाद्य पुरवीत असला तरी संत वाड्ःमयाच्या मुख्य व कदाचित एकमेव हेतूपासून
    साधक दूर जातो. या हेतूचा संतांच्याच शब्दात मागोवा घेऊ..<br><strong>एथ अविद्यानाशु हें स्थळ । येणें मोक्षोपादान फळ ।
        या दोन्हीं केवळ । साधन ज्ञान ॥<br>
        हें इतुलेंचि नानापरी । निरूपिले ग्रंथ विस्तारीं ॥ (ज्ञाने.अ.१८-१२३४-४४)</strong></p>
<p>या ग्रंथाच्या अभ्यासाने अविद्येचा नाश होऊन त्याने नित्यप्राप्त मोक्ष प्राप्त होईल. या
    दोन्हींचे आत्मज्ञान हे साधन आहे. ग्रंथाच्या सर्व विस्तारात अनेक प्रकारे हेच सांगावयाचे आहे. प्रत्यक्ष लेखकाने ज्या
    उद्देशाने ग्रंथ सांगितला, त्याच उद्देशाशी वाचकाची वा श्रोत्याची निष्ठा असली पाहिजे. श्री जगत् गुरू संत तुकाराम
    महाराजांच्या गाथेतील पहिला अभंग त्यांच्या समग्र अभंगाचे सार किंवा सूत्र आहे. यात ब्रह्मवस्तूचे स्वरूपलक्षण,
    तटस्थलक्षण सांगून अंतःकरणवृत्ती तेथेच खिळून राहो, अशी प्रार्थना आहे. ती खिळून राहावी म्हणून मायिक जगताचा फोलपणा
    लक्षात येऊन त्याविषयी वैराग्य निर्माण होण्याची विनंती आहे. कर्म व कर्मसापेक्ष धर्म यांचे विनाशित्व लक्षात घेतले आहे.
    या सर्व विचारात दृश्य जग अगदीच गौण मानले आहे. श्री समर्थ त्यांच्या दासबोधाची फलश्रुती सांगताना म्हणतात
    –<br><strong>नासे अज्ञान दुःख भ्रान्ती । शीघ्रचि येथे ज्ञानप्राप्ती । अैसी आहे फळश्रुती । इये
        ग्रंथीं ॥१-१-३०॥</strong></p>
<p>श्री समर्थांचा लौकिक जीवनावरील भर लक्षात घेऊनही त्यांचा पिंड सतत परमार्थाभिमुख आहे, हे सहज
    कळते. त्यांची स्पष्टपणे दिसणारी समाजाभिमुखताही समाजाच्या आध्यात्मिक कल्याणाच्या दिशेने आहे. त्यांच्या आनंदवन
    भुवनीमध्ये म्लेंच्छ संहाराचा हेतू, स्नानसंध्येसाठी उदंड पाणी उपलब्ध व्हावे, हाच आहे. स्नानसंध्या हे परमार्थाचे
    उपलक्षण मानले पाहिजे. संत गाडगे महाराजांनीही देवकीनंदनाच्या ठेक्यावर सामाजिक चळवळ उभी केली. संत तुकडोजी महाराजांच्या
    ग्रामगीतेमधील तत्त्वरुप श्रीकृष्ण भगवद्गीतेतीलच आहे. ऐतिहासिक व सामाजिक पार्श्वभूमीच भिन्न असल्याने त्यांच्या रचनेत
    भिन्नता येणे साहजिकच आहे.</p>
<p>राष्ट्रीय पातळीवर विचार केला असता भारतीय संत परंपरेत स्वामी विवेकानंदांचे संधिस्थान आहे.
    त्यांच्या पूर्वीचे संत इस्लामी आक्रमण काळातील असून ते व त्यांचे पुढील ख्रिस्ती आक्रमण काळातील आहेत. दोन्ही
    प्रकारच्या गुलामगिरीमुळे समाजावर अनेक आघात होऊन विघटनात्मक परिवर्तने झाली. या परिवर्तनांमुळे संतांच्या कार्यपद्धतीत
    बदल झाला. रुग्णालये, आधारगृहे, शिक्षणसंस्था इ. सामाजिक अंगे नव्याने विकसित झाली. त्यापूर्वी धर्मशाळा, अन्नछत्रे,
    जलाशय बांधणे (पूर्तकर्मे) इ. संतमहात्म्यांच्या प्रेरणेने होत असत.</p>
<p>ख्रिश्चनांच्या आक्रमकतेचे मुख्य आधार १) वरील प्रकारच्या सामाजिक सेवा २) अनेक प्रलोभने ३)
    हिंदूंमधील वर्ण व जातींनी तयार झालेली उच्चनीचांची उतरंड. ४) सत्तेचे सामर्थ्य हे होते. स्वामी विवेकानंदांनी यातील
    सेवा व उच्चनीच या दोन्हींचा प्रभाव नाहीसा करण्याचा पाया घातला. काही अत्यंत निकटच्या सहकाऱ्यांचा रोष पत्करुन त्यांनी
    आश्रमांच्या माध्यमातून सेवेचा श्रीगणेशा केला. वर्णजातींच्या भेदाविरुद्ध आघाडी उघडली. आता कायद्यानेच आरक्षण व
    दलितांना अपमानकारक वागणूक देणाऱ्यांना शिक्षा, येथपर्यंत त्यांचे कार्य येऊन पोहोचले आहे. त्यापूर्वीच्या संतसाहित्यात
    मांडलेल्या विचारांकडे समाजाने लक्ष देऊन तसे परिवर्तन घडवले असते तर हल्लीचे विघटन, कटुता व त्याचा घेतला जाणारा
    उघडानागडा राजकीय फायदा टळला असता. श्री संत नामदेव महाराज म्हणतात – ‘<strong>ब्राह्मण हो तुह्मी सर्व नारीनर ।
        सर्वांसी आधार नाम सत्य ।</strong>’ सर्व स्त्री पुरुषांना येथे ब्राह्मण म्हटले आहे. पुढे ते म्हणतात
    –‘<strong>ब्राह्मण व शूद्र, वैश्य नारीनर । सर्वांसी आधार नाम सत्य ।</strong>’ (स.सं.गा. ७४८, ७५१) सर्वजण नामाच्या
    आधाराने असल्याने सारखेच आहेत. वरील दोन्ही अभंगात पुरुषांच्या बरोबरीने स्त्रियांचाही उल्लेख आहे ! श्री समर्थ म्हणतात
    –‘<strong>हो का धेड महार चांभार । त्याचे राखावे अंतर । या नांव भजन ॥</strong>’ बहुतांची अंतरे राखल्यावर भाग्योदय
    होतो, असे सांगणारे समर्थ येथे भजनाची व्याख्या जातींच्या उल्लेखासह सांगतात. श्री संत तुकाराम महाराज म्हणतात की,
    अंत्यज जातीच्या व्यक्तीने भगवंताच्या नामरूपाचा ध्यास घेतला तर त्याला ‘ब्राह्मण’ म्हणावे. या उलट ज्याला हरिनाम कीर्तन
    आवडत नाही, तो जातीने ब्राह्मण असला तरी त्याला ब्राह्मण म्हणू नये. श्री संत ज्ञानदेव म्हणतात – ‘<strong>कुळ जाती वर्ण
        । हे अवघेचि अकारण</strong>’ ‘द्विजासीच ब्रह्मसूत्र’ असे सांगणारे श्री ज्ञानदेव भक्तीच्या संदर्भात हे सांगत आहेत
    आणि भक्तीशिवाय मोक्ष जवळ जवळ अशक्य आहे ! म्हणून ते भक्तीला चवथा पुरुषार्थ म्हणतात. (ज्ञाने.१२-२१९) संतसाहित्यात
    क्वचित दलितांविषयी अनुदार उद्गार त्याकाळातील म्हणींच्या स्वरुपाचे आहेत. उदा. चांभार चवकशा, भटाला दिली ओसरी ..,
    रिकामा न्हावी... इ.</p>
<p>संत हे भारतीय अध्यात्ममंदिरातील एक दिव्य दालन आहे. प्रत्यक्ष भगवंतापेक्षाही त्यांचे
    महत्त्व अधिक आहे, असे भगवंतच सांगतात ! भगवंताचे अवतार युगामध्ये एक याप्रमाणे असतात तर संतांचा प्रवाह अखंड वाहता
    असतो. गीतेसारख्या ग्रंथात भगवंत एकदाच काय ते सांगून अवतार समाप्ती करतात. संत तेच तत्त्वज्ञान अधिकाधिक स्पष्ट करुन
    परोपरीने सांगतात. म्हणूनच देव म्हणतात – ‘<strong>संत माझी रुपडी । आत्मज्ञाने चोखडी ।</strong>’ पुढे श्री ज्ञानदेव
    म्हणतात – ‘<strong>पर श्रुति स्मृतीचे अर्थ । जे आपण होवोनि मूर्त । अनुष्ठनिं जगा देत । वडिल जे हे ॥१७-८६॥</strong>
    उपनिषदे व भगवद्गीतेसारख्या स्मृती (ब्र. सू. शां. भा) जणू तेच होतात. त्याच त्यांच्या रूपाने अवतीर्ण होतात. असे
    श्रेष्ठ संत त्यांचे तत्त्वज्ञान जगून जगाला त्याचे धडे देतात. हे धडेच संतसाहित्याच्या रूपाने आज उपलब्ध आहेत. हाच
    विचार जवळपास त्याच शब्दात संत तुकाराम महाराज सांगतात.<br><strong>आह्मी वैकुंठवासी आलो यांचि कारणासी । बोलले जे ऋषी
        साच भावे वर्ताया ॥ झाडू संतांचे
        मारग । आडरानी भरले जग ॥ २३६ ॥</strong></p>
<p>या सुप्रसिद्ध अभंगात सर्व संतांचे जीवितकार्य साठविलेले आहे. स्वतःविषयी अत्यंत नम्रतेने
    बोलणारे संत क्वचितच स्वतःची खरी ओळख करुन देतात. या अभंगाचा उत्तरार्ध श्री संत नामदेवांनी अधिक स्पष्ट केला
    आहे.<br><strong>आह्मी परीट चोखट । शुद्ध केले खटनट । बोध साबण लाऊनी ठायी । डाग उडविला पाही ॥
        (ना.गा. १८१५)</strong></p>
<p>समर्थांचा सूर यांचेहून वेगळा कसा असेल ? ते स्वतःविषयी म्हणतात – ‘<strong>आह्मी देवाचे
        भांडारी</strong>’ नंतर संतांविषयी म्हणतात – ‘<strong>की हे विवेक निधीची भांडारे । प्रगट झाली मनुष्याकारे । नाना
        वस्तुचेनि विचारे | कोंदाटले हे ॥ (दा.बो. १-७-२९)</strong> संत म्हणजे विवेकाच्या वैभवाची भांडारे आहेत. ती भांडारे
    माणसाच्या वेषाने संतांच्या ठिकाणी प्रगट झाली. अध्यात्मशास्त्रासंबंधीच्या सर्वांगीण विचाराने ते भरून गेलेले असतात. या
    संतांना अज्ञानामुळे दु:ख भोगणाऱ्यांविषयी मोठा कळवळा असतो. त्यांचे ते दुःख नष्ट करणे, हेच त्यांचे जीवितकार्य असते.
    '<strong>बुडती हे जन न देखवे डोळा । येतो कळवळा म्हणूनिया ।</strong> (तुकाराम महाराज) हे कार्य सिद्धीला जाण्यासाठी या
    जनांना प्रसंगी फटकारण्यापासून ते श्री विठ्ठलाला त्यांच्या उद्धारासाठी साकडे घालण्यापर्यंत सर्व प्रकारचे प्रयोग ते
    करतात! साम, दाम, दंड व भेद या सर्व प्रकारांनी संत मूढ जीवांच्या उद्धारासाठी झटतात. जे लोक संतांपासून दूर राहतात,
    त्यांना श्री तुकाराम महाराज सांगतात -<br><strong>सप्रेमे कुरवाळी महाफणी व्याळ । आपुला तो ढाळ सांडी केवी । तुका म्हणे
        आम्हांसवे जो
        रुसला । तयाचा अबोला आकाशासी॥ (२६०२)</strong></p>
<p>सर्पाची डौलदार फणी पाहून त्याला कुरवाळले तरी तो आपला दंश करण्याचा स्वभाव सोडील काय?
    त्याप्रमाणे विषयरूप व्याळाला घट्ट धरून जो आमच्यापासून दूर राहतो त्याचे सर्वथा नुकसानच होते, पण अशा बुद्धिहीनांचा
    तिरस्कार न करता ते श्री विठ्ठलाला म्हणतात –<br><strong>बुद्धिहीनां जडजीवा । नको देवा उपेक्षूं ॥ परिसावी हे विज्ञापना
        । आम्हां दीना
        दासांची । चिंतूनिया आले पाय । त्यांची काय वंचना ॥ तुका म्हणे पुरुषोत्तमा । करा क्षमा अपराध॥ (तु. गा.
        २२८७)</strong></p>
<p>संतांची साम नीती – यात समजावून सांगण्याचा भाग मोठा असतो. ‘<strong>किती वेळा जन्मा यावे ।
        किती व्हावे फजीत ।</strong> (तुकाराम महाराज) सतत जन्ममरणांच्या चक्रात फिरून स्वत:ची फजिती का करून घ्यावी?
    दंडनीती - येथे धाक घालण्याचा प्रयोग केलेला असतो.‘<strong>क्षणभंगुर हे जाय न कळता । ग्रास गिळी सत्ता नाही हाती
        ॥</strong>‘ (तुका. २६०)</p>
<p>हा सर्व संसार अशाश्वत असून ध्यानीमनी नसताना त्याचा नाश होतो. माणसाचे कोणतेच सामर्थ्य तेथे
    कामाला येत नाही.</p>
<p>भेदनीती - ‘<strong>ज्यांची तुज गुंती। ती तो मोकलित अन्ती ।</strong>‘ (तुकाराम महाराज) ज्यांच्यामध्ये तुझे चित्त
    गुंतून पडले आहे, ते तुझ्या मरणाचे वेळी तुझा त्यागच करतील.
    कुटुंबीय व गणगोत यांचे संबंधी आसक्ती सुटावी, या हेतूने ही मंडळी सहजच कशी स्वार्थी असतात, ते लक्षात आणून दिले आहे.
</p>
<p>दानभेद - येथे नित्य सुखाचे आमिष दाखवून विषयसुखाचे क्षणिकत्व दाखवितात. विषय सुख
    –‘<strong>सुख पाहता जवापाडे । दु:ख पर्वताएवढे ।</strong>‘ असे असून आत्मसुख मात्र – ‘<strong>सुख सुखा भेटे। मग
        तोडिल्या न तुटे।</strong>‘ (तुकाराम १२०६) मूळचा सुखरूप जीव (सुख) देहभाव पत्करल्यामुळे दुःखी होतो. तो त्याने
    सोडताच त्याचे सुखरूप आत्मस्वरूपाशी ऐक्य होते (सुखा भेटे) असे पक्के ऐक्य झाल्यावर येणारी सुखरूपता शाश्वत असते.</p>
<p>संत, त्यांचा उपदेश व तो ऐकणारा वाचक, श्रोता किंवा भक्त यांतील भक्त हा घटक महत्वाचा आहे.
    कारण संत व उपदेश हे दोन्ही त्याचेसाठी आहेत! अवतारांकडून होणारी धर्मस्थापना, ‘<strong>चला कल्पतरूंचे आरव । चेतना
        चिंतामणींचे गाव । बोलते जे अर्णव । पीयूषांचे ॥</strong> ‘ समर्थांचे ‘कवेश्वर’ या सर्वांचे माणूस हे लक्ष्य
    (Target) आहे. देववाणी व संतसाहित्य त्यांचेसाठी आहे. ऋतंभरा प्रज्ञेची सर्व अपत्ये त्याचेकरिता आहेत. देव आणि संत
    ‘आम्ही केले ते तुम्ही करा’ असे न सांगता ‘आम्ही सांगतो ते तुम्ही करा’ असे सांगतात. बाराव्या वर्षी घर सोडून खडतर
    तपश्चर्या करणारे समर्थ, देह निर्वाहाची पर्वा न करता जगदुद्धार करणारे संत तुकोबाराय, अनमोल साहित्य निर्माण करुन
    एकविसाव्या वर्षी समाधी घेणारे श्रीज्ञानदेव, कीर्तनाचे रंगी नाचून जगात ज्ञानदीप लावणारे संत नामदेव महाराज, कृतार्थ
    झाल्यावर आदर्श प्रपंच करून जनसामान्यांचे बोट धरुन चालविणारे संत श्री एकनाथ इ. महात्मे कोट्यावधी सामान्यांचे आदर्श
    ठरू शकत नाहीत. श्री संत गोरोबा काका या सामान्यांसाठी साधन सांगताना म्हणतात –<br><strong>श्रवणें नयन जिव्हा शुद्ध करी
        । हरीनामे सोहंकारी सर्व काम ॥ मग तुझा तुचि दिवटा होसी
        गा सुभटा । जासील वैकुंठा हरिपाठे ॥</strong><br><strong>रामनामे गणिका तरली अधम । अजमिळ परम चंडाळ दोषी । म्हणे
        गोरा कुंभार विठ्ठल मंत्र
        सोपा । एकवेळ बापा उच्चारी रे॥</strong></p>
<p>संतांच्या शिकवणीचे यथार्थ श्रवण करून डोळ्यांची शुद्धी साधून एक तत्त्व सर्वत्र पाहावे. वाणी
    नामाने शुद्ध करावी. हरिनामाचे अनुसंधान ठेवीत ‘तोच मी’ असल्याच्या चिंतनात सर्व कामना जाळून टाक किंवा सर्व कर्मे कर,
    असे केल्यावर तुझी तुलाच पुढील साधनेची वाट दिसू लागेल. हरिपाठाच्या चिंतनाने वैकुंठलोकातून क्रममुक्ती लाभेल. रामनामाने
    (राम=हरि) महापापीही तरून गेल्याची उदाहरणे आहेत. म्हणून सर्वात सोपा विठ्ठल नामाच्या मंत्राचा उच्चार एकदा तरी कर.
    कोणत्याही साधकाने कोणाही महात्म्याच्या खडतर साधनांनी दिपून न जाता आपण आहे त्या परिस्थितीत काय करू शकतो, याचा विचार
    करावा. महात्म्यांचा जयजयकार पुण्यदायक व कृतज्ञतेचा निदर्शक असला तरी केवळ तेवढ्याने मोक्षापर्यंत मजल मारता येत नाही.
    समर्थ सांगतात –<br><strong>प्रपंच उपाधी न सांडता । संसार त्याग न करता । जनामध्ये सार्थकता । विचारेचि होय ॥
        दा.बो. ॥</strong></p>
<p>जीवनाचे पारमार्थिक सार्थक म्हणजे मोक्ष, आत्मानात्म विचार, क्षराक्षर विचार, नित्यानित्य
    विचार, सत्यमिथ्या विचार, अभेद विचार इत्यादींनी होते. प्रपंच वा संसाराचा प्रत्यक्ष त्याग न करता वरील विचाराने त्याची
    आसक्ती सुटते. श्री ज्ञानदेव सांगतात- '<strong>असुनी संसारी जिव्हे वेगु करी । वेदशास्त्र उभारी बाह्या सदा ॥</strong>
    ' श्री तुकोबा म्हणत- ‘<strong>ठायीच बैसोनी करा एकचित्त । आवडी अनंत आळवावा ॥ न लागे जावे वनांतरा । सुखे येतो घरा
        नारायण ॥</strong> ‘ महात्म्यांच्या उत्तुंग महानतेपुढे सर्वजण खुजे असले, तरी निष्क्रियतेने आणखी ठेंगू होण्याचे
    कारण नाही ! संतांना सर्वजण त्यांच्या योग्यतेला यावेत, असे मनापासून वाटते. सर्वजण मात्र त्यांच्या योग्यतेचे गोडवे
    गाऊन स्वत:च्या अयोग्यतेला कवटाळून बसतात. त्यांच्या कानी कपाळी ओरडणारे संत ओरडतच राहतात !</p>
<p>संत साहित्याचे मुख्यत: चार गट दिसतात. उपदेश, वेदान्ततत्त्वज्ञान, साधना व स्वानुभव. यातील
    पहिले तीन गट हेतूपर्वक सांगितले असून शेवटचा उत्फूर्त निर्हेतूक आहे. तरीही त्याने विचक्षण साधकाला मार्गदर्शन मिळते.
    सहेतुक वाङमय निर्माण करणाऱ्या संतांची संख्या फार मोठी आहे. त्यांच्या साहित्याचा विस्तार व प्रभाव लक्षात घेऊन काही
    साहित्याचा उल्लेख करता येईल.</p>
<p>१. श्री ज्ञानदेव - ज्ञानेश्वरी, अमृतानुभव, अभंगगाथा, चांगदेव –पासष्टी , हरिपाठ.<br>२. श्री एकनाथ - भागवत, भावार्थ
    रामायण, भारुडे, चतुःश्लोकी भागवत, हरिपाठ, रुक्मिणी स्वयंवर.
    <br>३. श्री नामदेव व तुकाराम – विस्तृत व गंभीर अंभग रचना.<br>४. श्री समर्थ - दासबोध, मनोबोध, आत्माराम, अभंग,
    करुणाष्टके.<br>५. श्री दासगणू महाराज - कीर्तन कथानके, विचार सागर भाष्य, अभंग रचना, मोठी वाङ्मय संपदा.<br>६. श्री
    मामासाहेब दांडेकर, शंकरमहाराज खंदारकर, धुंडामहाराज देगलूरकर- ज्ञानेश्वरी भाष्य,
    ज्ञानेश्वरी, अमृतानुभव, तुकाराम गाथा, एकनाथी भागवत भाष्य व नारदभक्तिसूत्रे व पसायदान भाष्य (अनुक्रमे)<br>७. स्वामी
    वरदानंद भारती – उपनिषदे, ब्रह्मसूत्रे - ओवीबद्ध भाष्य, श्री कृष्णचरित्र, महाभारत
    परीक्षण, मनुस्मृती भाष्य, गीताभाष्य.<br>८. स्वामी स्वरूपानंद (पावस) अभंग ज्ञानेश्वरी, अमृतानुभव, पासष्टी भाष्य<br>९.
    रंगनाथ महाराज परभणीकर – वृत्तिप्रभाकर भाष्य, प्रवचनमाला, अमृतानुभव भाष्य.
</p>
<p>वरील यादीत सर्व संत साहित्याचा समावेश नाही, हे तर स्पष्टच आहे. या सर्व साहित्यात परमार्थ
    संप्रदायाचे सातत्य टिकून राहावे, हा विचार स्पष्ट दिसतो.<br>समर्थ म्हणतात – <strong>आपण अकस्मात मरोनि जावे । मग भजन
        कोणें चालवावे ? ॥</strong> येथे
    सांप्रदायिक नेत्याच्या मागे संप्रदाय चालला पाहिजे, हे सांगावयाचे आहे. त्यासाठी मठस्थापना करुन त्यावर त्यांनी अधिकारी
    महंताची योजना केली.<br>श्री संत तुकाराम – ‘<strong>जाळू नये नाव पावलेनि पार</strong>’ सांप्रदायिक साधनेच्या
    नावेने बंध-मोक्षाच्या तीरांवर सतत ये-जा केली पाहिजे. संप्रदाय टिकला पाहिजे.<br>श्री संत एकनाथ- ‘<strong>किंचित बोललो
        निश्चयेसी । मी बोलोन उतराई ॥</strong> ‘ श्रीनाथ
    महाराज त्यांचे उत्तरदायित्व पार पाडण्यासाठी काही गोष्टी जरा ठासून सांगतात. संप्रदाय परंपरेचे उतराई होण्यासाठी ते
    आवश्यक आहे.<br>श्री नामदेव – ‘<strong>नाचू कीर्तनाचे रंगी। ज्ञानदीप लावू जगी ।</strong>‘ येथे नाचू, लावू
    ही पदे समूहसूचक आहेत. एकानंतर दुसऱ्याने हे कार्य केले पाहिजे.<br>श्री ज्ञानदेव - अमृतानुभवाच्या वाचा ऋण परिहारात
    श्री गुरूंचे ऋण फेडण्यासाठी ज्ञान सांगावे
    असे सुचवितात.<br>भगवान श्रीकृष्ण - <strong>य इमं परमं गुह्यं मद्भत्त्केष्वभिधास्यति । भक्तिं मयि परां
        कृत्वा मामेवैष्यत्यसंशय: ॥१८-६८॥ (गीता)</strong> हे माझे अत्यंत गूढ ज्ञान जो माझ्या भक्तांना सांगतो, तो त्या
    सांगण्याच्या उपासनेने भक्त
    होऊन माझ्याच स्वरूपाला मिळतो, यात शंका नाही.</p>
<p>संत साहित्यामध्ये सामान्यत: पाच भाग दिसतात. जनांना उपदेश, वेदान्त तत्त्वज्ञान, साधना व
    स्वानुभव कथनाबरोबरच सगुणस्तुतीही आढळते. यातील जनांना केलेल्या उपदेशाचेही चार भाग आहेत. त्या प्रत्येकाचा हेतू
    स्वतंत्र आहे.</p>
<p><strong>१. व्यावहारिक उपदेश</strong>- दैनंदिन जीवनाची घडी नीट बसून स्वास्थ्य आल्याशिवाय
    सामान्य माणूस (जवळजवळ सगळे !) साधना करू शकत नाही. हे वास्तव आहे. समर्थ व तुकाराम महाराजांचे वैराग्य त्याच्या उपयोगी
    पडत नाही!’ <strong>अन्न मिळेना खायाला । मग तया करंट्याला । परमार्थ कैसा? ॥</strong> समर्थ <strong>॥</strong> म्हणून
    तुकाराम महाराज सांगतात – ‘<strong>जोडोनिया धन उत्तम व्यवहारे । उदास विचारे वेच करी ।</strong>‘ यानंतरचा उपदेश समर्थ
    करतात ‘<strong>मिळविती तितुके भक्षिती । ते कठिण काळी मरोनि जाती ।</strong>‘, ‘<strong>राखावी बहुतांची अंतरे । भाग्य
        येते तदनंतरे ॥</strong> ‘ श्रीसंत तुकाराम महाराज प्रयत्नांची पराकाष्ठा करावयास सांगतात – ‘<strong>असाध्य ते
        साध्य करिता सायास । कारण अभ्यास तुका म्हणे ॥</strong>‘ समर्थांनी प्रयत्नांचे संदर्भात देव आणि राक्षस यांच्या
    केलेल्या व्याख्या लक्षणीय आहेत, ‘<strong>अचूक यत्न तो देव जाणावा । चुकणे ते राक्षसी क्रिया ।‘</strong> व्याप
    वाढवावा, वैभव मिळवावे, सातत्यपूर्वक प्रयत्नाने प्रपंचात यशस्वी व्हावे, हे सांगून समर्थ शेवटी सांगतात –
    ‘<strong>प्रपंच सुखे करावा । परंतु काही परमार्थ वाढवावा ।</strong>‘</p>
<p><strong>२. नैतिक उपदेश -</strong> व्यक्तिगत स्वास्थ्य, कौटुंबिक समाधान व अविरोधी समाज या
    साधकाच्या प्राथमिक मानसिक गरजा आहेत. न्याय व नीतीच्या वर्तनानेच त्या पूर्ण होतात. टोचणी असलेले मन, कौटुंबिक संघर्ष व
    समाजाचा रोष असताना कोणतीच साधना होत नाही, म्हणून संत नैतिक उपदेशही नेटाने करतात.<br>समर्थ – ‘<strong>बरे सत्य बोला
        यथातथ्य चाला ।</strong>‘<br>तुकाराम – ‘<strong>पराविया नारी माउली समान।</strong>‘<br>ज्ञानदेव –
    ‘<strong>न्यायाशी नीतीची रोज भरी।</strong>‘<br>नामदेव – ‘<strong>असत्याचे बळ बैसले ये वाचे। ते न फिटती साचे
        तीर्थोदके।</strong>‘</p>
<p><strong>३. धार्मिक उपदेश -</strong> धर्माच्या रक्षणासाठी अवतार घेणाऱ्या भगवंताएवढेच
    संतांनाही धर्माचे फार प्रेम आहे. संतांचा भक्त आहे पण धर्माचे प्रेम नाही, असे असेल तर त्या भक्तीला किंमत
    नाही.<br>तुकाराम – ‘<strong>धर्म रक्षणासाठी । करणे आटी आम्हासी ।</strong>‘<br>समर्थ – ‘<strong>मुलुख बडवावा की
        बुडवावा । धर्मरक्षणा कारणे ।</strong>‘<br>एकनाथ- ‘<strong>जै धर्माची वाट मोडे । अधर्माची शीग चढे । तै आम्हा
        येणें पडे । संसारस्थिती
        ।</strong>‘<br>ज्ञानदेव – ‘<strong>अगा स्वधर्मु हा आपुला । जरी का कठिण जाहला । तरी तोचि अनुष्ठिला । भला
        देखै ।</strong>‘ (स्वधर्म धर्मांतर्गत असतात) धर्माचरणाने चित्त शुद्ध होते व समाज संघटित राहतो. धर्माने समाजात
    सुसंवाद राहिला पाहिजे.</p>
<p><strong>४. पारमार्थिक उपदेश –</strong> संतसाहित्याचा परमार्थ हा गाभा आहे. मूळ उद्देश आहे.
    त्यातच त्या साहित्याचे सार्थक आहे. संतांची पारमार्थिक शिकवण किती मार्मिक असते व श्रुती व स्मृतीशी किती सुसंगत असते
    ते एकाच उदाहरणाने पाहू.<br>बृहदारण्यक श्रुती – ‘<strong>असंगोऽयं पुरुषः</strong>’<br>भगवद्गीता स्मृती- ‘<strong>असंग
        शस्त्रेन दृढेन छित्वा</strong>’ (अ.१५)<br>तुकाराम- ‘<strong>न करी रे संग राही रे निश्चळ । लागो नेदी मळ ममतेचा
        ॥</strong> ‘</p>
<p>श्रुती, स्मृती व अभंग यांच्यात असणारी संगती साधकाला उत्कृष्ट मार्गदर्शन करते. जीवाने
    (साधक) व मी ब्रह्म आहे असा प्रत्यक्ष (साक्षात, अपरोक्ष) व अपरिवर्तनीय अनुभव घेणे, हे मोक्षाचे स्वरूप आहे. जे ब्रह्म
    (पुरुष) मी आहे, असा अनुभव घ्यावयाचा ते असंग आहे असे श्रुती सांगते. ज्या जीवाने तो अनुभव घ्यावयाचा तो जीव दृष्य
    संसाराच्या (अश्वत्थ वृक्ष) संगामध्ये रमल्याने संसाराशी असंग असलेल्या ब्रह्माचा त्याला अनुभव येत नाही. म्हणून साधकाने
    (जीव) संसार वृक्षाचा असंगवृत्ती दृढतेने सांभाळून छेद करावा, असे गीतास्मृती सांगते. ’असंगो न हि सज्जते’ या
    श्रुतीनुसार असंग आत्मा दृश्य संसाराने लिप्त होत नाही, म्हणून त्याच्या ‘तो आत्मा मी’ अशा अनुभवांसाठी जीवाने असंगत्व
    सांभाळले पाहिजे. ते सांभाळता यावे म्हणून श्री संत तुकाराम महाराज ‘न करी रे संग’ असा उपदेश करतात. असंगत्व
    सांभाळण्याची रीत ते पूर्ण अभंगात सांगतात – ‘<strong>न करी रे संग राही रे निश्चल । लागो ने दी मळ ममतेचा ।</strong>‘
    ‘<strong>इंद्रियांचा जय वासनेचा क्षय । संकल्पाही वरी न ये मन । तुका म्हणे न ये जाणीव अंतरा । अंतरीया थारा आनंदाचा
        ॥</strong> ‘ याचे थोडक्यात तात्पर्य असे –<br>१. देह व दृष्य जगाचा संग सोडावा.<br>२. अन्तःकरण शान्त ठेवावे.<br>३.
    ‘मी व माझे’ या भ्रमातून सुटावे.<br>४. शमदमाने इंद्रिय विजय साधावा.<br>५. त्यामुळे अनन्त जन्मांच्या वासना नष्ट
    होतात.<br>६. वासनाक्षयामुळें संकल्प शान्त होतात.<br>७. संकल्प शान्त होताच ब्रह्मानंदाचा अनुभव येतो. (<strong>जीवा
        ब्रह्मत्व आहे। संकल्पलोपी
        ॥</strong> ज्ञाने.)</p>
<p>हे परमार्थाचे वर्म त्याच्या अंग व उपांगासह संत साहित्यात साक्षेपाने सांगितले आहे. संत साहित्यात वेदान्ताचे
    तत्त्वज्ञान संतांनी सुलभतेने मांडले आहे. त्यातील क्लिष्टता काढून
    वेदान्ताचे साह्याने तत्त्वज्ञान सोपे करण्याचे उपकार त्यांनी साधकांवर केले आहेत.<br>‘<strong>तीरे संस्कृताची गहने।
        तोडोनि मऱ्हाठियां शब्दसोपाने । रचिली धर्मनिधाने । निवृत्ती
        देवें ॥ ज्ञा.११-९ ॥</strong>‘</p>
<p>परमार्थशास्त्राच्या प्रवाहाला संस्कृत भाषेच्या कडेकपारीचे काठ होते. ते मराठी भाषेने फोडून
    प्रवाहात उतरण्यासाठी घाट बांधून शास्त्राची प्रमेये रचण्याचे कार्य श्री निवृत्तीनाथांनी माझ्याकडून करून घेतले.
    सुलभीकरणाचा भाषा हा एक भाग असून न्यायघटित भाषेतून परमार्थ सोडविण्याचे काम हा दुसरा भाग आहे. वेदान्ताच्या
    तत्वज्ञानाचे जीव, ईश्वर, जग, देह, सुख-दु:ख व ब्रह्म हे मुख्य घटक आहेत. त्यांचा व त्यांच्या परस्परसंबंधाचा विचार हा
    वेदान्त तत्वज्ञानाचा गाभा आहे. सर्व मराठी संतांनी भगवान आदिशंकराचार्यांचे केवलाद्वैत तत्त्वज्ञान स्वीकारले असून
    त्यातील मायातत्त्वाचा (अध्यासवाद) पुरस्कार केला आहे.</p>
<p><strong>१.जीव -</strong> या तत्त्वाविषयी आभासवाद असे सांगतो की, देहभर व्यापून असलेल्या,
    अग्नी व सत्त्वगुणांपासून झाली असल्याने शुद्ध असलेल्या बुद्धीत फाकलेल्या आत्मप्रकाशाला (चिदाभास) जीव
    म्हणावे.<br><strong>तैसे चराचर आघवे । जे काही जीवु नांवे । ते तो उभययोगे संभवे । ऐसे जाण ॥ ज्ञाने.
        १३-१०५४ ॥</strong></p>
<p>वरील जीवाच्या व्याख्येतील बुद्धी ही क्षेत्रातील असून चिदाभास क्षेत्रज्ञाचा आहे. मात्र
    त्यांचा हा संबंध वास्तविक नसून कल्पित आहे. ’उभय’ या शब्दांमध्ये क्षेत्र व क्षेत्रज्ञाचा समावेश आहे. जीव अपूर्ण,
    अल्पज्ञ, अल्पशक्ती व परिच्छिन्न आहे. त्यातील चिदाभासाने बुद्धीचा संग सोडून स्वत:च्या उगमात विलीन व्हावे (ध्यान)
    किंवा नामरूप आलंबन स्वीकारून आत्म्याच्या (उभय) अनुसंधानात राहावे (नामसाधना). जीवभाव असेपर्यंत तो परतंत्र असतो.
    ‘अविद्या विशिष्ट चेतन’ अशी शास्त्राने जीवाची व्याख्या केली आहे. ध्यानाची प्रक्रिया, ‘<strong>परतोनि पाठिमोरे ठाके ।
        आणि आपणियाते आपण देखे । देखतखेंवो वोळखे । म्हणे तत्त्व ते मी ॥</strong> ज्ञाने.६-३६६ ॥‘ चिदाभास बुद्धीतून
    पाठीमागे वळतो. आपल्या मूळ स्वरूपाला पाहताच त्याची ओळख पटून म्हणतो की, ‘हे मी आहे’. जाग्रतादि तीन अवस्थांचा जीव
    भोक्ता आहे. बद्ध, मुमुक्षू, साधक व सिद्ध या जीवाच्या अवस्था आहेत.</p>
<p><strong>२. ईश्वर -</strong> माया विशिष्ट चेतनाला ईश्वर म्हणतात. तो नित्यमुक्त,
    शुद्धसत्त्व, सगुण व निराकार आहे. श्रीरामादि अवतार त्याचे असतात. सर्व जगावर त्याची सत्ता चालते. त्यामुळे तो सर्वज्ञ,
    सर्वसाक्षी, सापेक्ष व्यापक व सर्वशक्तिमान आहे. या गुणांना ब्रह्माची तटस्थ लक्षणे म्हणतात. तो नियामक असून जड
    चेतनात्मक सृष्टी नियम्य आहे. ब्रह्माची उपासना करता येत नसल्याने (के. उप.) उपासना ईश्वराच्या अवतारांच्या करून त्याला
    प्रसन्न करावे. संत साहित्यात ईश्वराचे वर्णन पुढीलप्रमाणे केले आहे.<br><strong>असो रुपक हे तो ईश्वरु । सकल भूतांचा
        अहंकारु । पांघरोनि निरंतरु । उल्हासत असे ॥
        ज्ञाने. १८-१३०२॥</strong><br><strong>स्वमायेचे आडवस्त्र । लावूनि एकला खेळवी सूत्र । बाहेरी नटी छायाचित्र ।
        चौऱ्यांशी
        लक्ष ॥ १८-१३०३॥</strong></p>
<p>सर्व जीवसृष्टीचा समष्टिअहंकार हे त्याचे स्वरूप असून तो सतत आनंदी असतो. स्वत:च्या मायेच्या
    पडद्याआड राहून तो एकटाच पडद्यापलीकडील ब्रह्मांडाचे सूत्र खेळवतो. चौऱ्यांशी लक्ष जीवांची कळसूत्री बाहुली (छायाचित्रे)
    नाचवितो. श्रीनाथ महाराज म्हणतात-<br><strong>अगा जयाचेनि उपजे उत्पत्ती । ज्याचेनि अंगे स्थितीशी स्थिती । ज्याजेनि
        प्रलया
        प्रलयशक्ती । ऐसा जो त्रिजगती मुख्य हेतू ॥ ए.भा. ३- ६३०॥</strong></p>
<p>नारायणरूप ईश्वरामुळे जगाची उत्पत्ती, स्थिती व प्रलय होतात. त्रिभुवनांचा तो शास्ता आहे. संत
    उपासनेच्या संदर्भात ईश्वराचाच उल्लेख करतात. तसेच सर्व जीवन त्याच्या विधिनिषेधात्मक आज्ञांनुसार (वेद) असावे, असेही
    सांगतात.<br><strong>तैसें ईश्वरावांचूनि कांहीं । जिये आणिक लाणी नाही । ते एकचि बुद्धि पाहीं । अर्जुना
        जगीं ॥ज्ञाने. २-२४२॥</strong><br><strong>सटवीचिये रातीं । न विसांबिजे जेवी वाती। तैसा ईश्वरनिर्णयो चित्तीं ।
        वाहणें सदा ॥
        ज्ञाने.१८-८३७॥</strong></p>
<p>पसायदानात श्री ज्ञानदेव ब्रह्मनिष्ठांची मांदियाळी जगासाठी न मागता ईश्वरनिष्ठांची मांदियाळी
    मागून घेतात. श्री समर्थ सर्व जीवनाचा भार ईश्वरावर घालताना म्हणतात– ‘<strong>होणे की न होणे । हे त्याचे तोचि जाणे
        ।</strong>‘ या विचाराच्या पुष्टीसाठी ते म्हणतात - <strong>अवघेयाचे अवघे सजे । तरी अवघेचि होती राजे ।</strong>
</p>
<p><strong>३. ब्रह्म -</strong> ब्रह्मविषयक संत वाङ्मयातील वर्णने या भाषणात न केलेली बरी !
    ब्रह्मवस्तूचे एकसंध सलग वर्णन श्री दासबोधाप्रमाणे अन्य साहित्यात आढळत नाही. दशक ७ समास ४ मध्ये वर्णन फार सुरेख आहे.
    ते मुळातच पाहावे.</p>
<p><strong>४. जग -</strong> शरीर ज्याचा भाग आहे ते जग हा पारमार्थिक विचाराचा मोठा घटक आहे.
    त्या जगामध्ये माणूस मनाने अतिशय अडकून पडतो. हे जग देवाचे आहे किंवा मायिक आहे, असे समजून सांगण्यावर संतांचा भर आहे.
    श्री तुकाराम महाराज म्हणतात- ‘<strong>देह हे काळाचे । धन कुबेराचे । कोणाचे हे घर । देह हा कोणाचा ॥</strong>’,
    ‘<strong>रज्जू सर्पाकार । भासियले जगडंबर ।</strong>‘. श्री ज्ञानदेव सांगतात – <br><strong>मग तिये विणावणीचेनि आधारे।
        लहानां चौकडिया पटत्व भरे। तैसी पंचात्मकें आकारे।
        प्रकृतिचि होय ॥</strong><br><strong>जैसे विरजणियाचेनि संगे । दूधचि आटे जो लागे । तैसी प्रकृति आंगा रिगे ।
        सृष्टिपणाचिया ॥</strong><br><strong>बीज जळाची जवळीक लाहे । आणि तेचि शाखोपशाखी होये । तैसें मज करणे आहे । भूतांचे
        हे॥
        ज्ञाने. ९/१०७ ते १०९॥</strong></p>
<p>आरंभवाद, परिणामवाद इ. वादांचा विचार न करिता जगाच्या निर्मितीची ही व्यवस्था लावून देण्याने
    जगाचे ममत्व कमी होत, अनासक्ती व असंगत्वाकडील वाटचाल होऊ लागते. जगाच्या उत्पत्तीचा वैज्ञानिक विचार व पारमार्थिक विचार
    यांचे हेतू वेगळे असल्याने त्यात साम्य किंवा विरोध शोधणे अनावश्यक आहे. जड जीवात्मक सृष्टी त्रिगुणात्मक आहे असे
    अध्यात्मशास्त्र सांगते. विज्ञान तीन गुण मानीत नाही. तीन गुण जीवाला बांधून टाकतात. त्यांच्या बंधनातून सुटण्याचा विचार
    नव्या विज्ञानाला मान्य होणार नाही. ‘<strong>अर्जुना गा जाण । ययां नाम गुण । आतां दाखवू खुण । बांधिती ते ॥</strong>‘
    (ज्ञाने. १४-१४४).</p>
<p>दृश्य जग पांचभौतिक आहे. एवढ्या ज्ञानावर नवे विज्ञान मुळीच थांबत नाही. तसेच पंचीकरणाचे
    तत्त्वज्ञान विज्ञान क्षणातच फेटाळून लावील.</p>
<p><strong>५. देह व जन्ममरण –</strong> ‘देह पंचभूत मेळावा’ त्याचप्रमाणे तो अष्टधा प्रकृतीचा
    (भूते+त्रिगुण) आहे. ‘जन्म घ्यावा लागे वासनेचे संगे’ हे जन्माचे कारण आहे. या वासनेचे बीज न जळल्यास पुन्हा जन्म घ्यावा
    लागतो. संचित प्रारब्धाच्या नियमानुसार जीवन बांधलेले असते. ‘संचित तैसी बुद्धी उपजे मनामधी’ (तुकाराम महाराज)
    ‘<strong>प्रारब्धेचि जोडे धन । प्रारब्धेचि लाभे मान</strong>’ (तुकाराम महाराज) जन्ममरणाच्या फेऱ्यात जीव सापडतो.
    आत्म्याला ते नाहीत.</p>
<p><strong>६. सुख-दुःख – ‘सुख पाहता जवापाडे । दुःख पर्वताएवढे</strong>’ (तु.म.)<strong>
        ‘ढेकणाचे बाजे सुखाची कल्पना । मूर्खत्व वचना येवो पाहे ॥</strong> (तुकाराम महाराज) यावर समर्थांनी आध्यात्मिक,
    आधिभौतिक व आधिदैविक दुःखाचे तपशीलवार सविस्तर वर्णन केले आहे. त्यावर श्री ज्ञानदेव उपाय सांगतात - <br><strong>सुखीं
        संतोषा न यावें । दुःखे विषादा न भजावें । आणि लाभालाभ न धरावें । मनामाजी ॥
        (ज्ञा. २- २२६)</strong></p>
<p>शाश्वत सुखरूपतेचा उपायही तेच सांगतात. <strong>किंबहुना सोये । जीव आत्मयाची लाहे । तेथ जें होये । तया नाम सुख ॥ (ज्ञा.
        १३-१३१)</strong></p>
<p>संत साहित्याचा शेवटचा विचारणीय भाग मोक्षसाधनाचा आहे. ‘<strong>कर्म उपासना आणि ज्ञान येणे
        होय समाधान</strong>’ अशी समाधानाची तीन साधने समर्थ सांगतात. त्यांचा थोडक्यात विचार असा - </p>
<p><strong>१. कर्म -</strong> कर्माचा अकर्म, विकर्म, नित्यकर्म, प्रायश्चित्त, नैष्कर्म्य इ.
    प्रकारे विचार केला जातो. कर्म व उपासना यांचा एकत्रित विचार करणे योग्य आहे. कारण गीतेमध्ये दोनच निष्ठा सांगितल्या
    आहेत. ’<strong>अवधारी वीरश्रेष्ठा । ये लोकीं या दोन्ही निष्ठा । मजचिपासूनि प्रगटा । अनादिसिद्धा ॥</strong>‘
    ज्ञाने.३-३४ ॥ कर्म आणि उपासना यांचा आणखी एक सुंदर विचार श्री ज्ञानदेव सांगतात- ‘<strong>तया सर्वात्मका ईश्वरा ।
        स्वकर्मकुसुमांची वीरा । पूजा केली होय अपारा । तोषालागीं ॥</strong>‘ ज्ञाने.१८-९१७ ॥ सर्व व्यापक ईश्वराला अपार
    संतोष होण्यासाठी त्याची स्वत:च्या कर्मरूप फुलांनी पूजा करावी. स्वत:साठी असलेली कर्में करण्यात जराही कुचराई न करता ती
    इतकी उत्कृष्ट करावीत, त्यामुळे त्या ईश्वराच्या मस्तकावर या कर्माच्या ऋणाचे जणूं ओझे पडावे.-</p>
<p>‘<strong>तैसे आपुलिया विहिता । उपायो असे न विसंबितां । ऐसा कीजे की जगन्नाथा । आभारु पडे
        ॥</strong> ‘ (ज्ञा. १८- ९१०). कर्मयोगाचा अधिकारी श्री संत नाथ महाराज सांगतात- ‘<strong>जो आसक्त विषयावरी । तो
        कर्म मार्गाचा अधिकारी॥</strong> (ना. भा. २०-९१) श्री समर्थ म्हणतात, ’<strong>आधी ते करावे कर्म । कर्ममार्गे
        उपासना ।</strong>‘ कर्माने चित्त शुद्ध होऊन बुद्धीच्या ‘मल’ या दोषाची (निषिद्ध कर्म करण्याची इच्छा) निवृत्ती
    होते. हे घडल्याशिवाय आत्मज्ञानाकडील प्रवास होत नाही. कर्म निष्काम असावे, यावर सर्वांनीच भर दिला आहे. कर्म करणे न
    करणे माणसाच्या हातात नसले तरी ते कसे करावे, हे मात्र त्याच्या स्वाधीन आहे.<br><strong>कर्म पराधीनपणें । निपजतसे
        प्रकृतिगुणें । येरीं धरीं मोकलीं अन्त:करणें । वाहिजे
        वायां ॥ ज्ञाने. ३- ५९ ॥</strong><br><strong>म्हणौनि तूं नियतु । सकळ कामरहितु । होऊनियां उचितु । स्वधर्में रहाटें
        ॥ ज्ञाने. ३ -
        १५० ॥</strong></p>
<p><strong>२.उपासना -</strong> अनेक प्रकारांनी साधलेले अनुसंधान हे उपासनेचे स्वरूप आहे.
    उपासनेला भक्तिमार्गही म्हणतात, त्याचा अधिकारी असा असतो -<br><strong>या परी जो नव्हे विषयासक्त । ना निधडा नव्हे
        विरक्त । त्या लागी माझा भक्तिपंथ । मी
        बोलिलो निश्चित वेदवाक्यें ॥ ए.भा.२०-८७ ॥</strong></p>
<p>सर्व संतांनी या साधनेला अनेक आयाम देऊन तिचाच जास्तीत जास्त प्रसार केला आहे. आरत्या-
    भूपाळ्या, सवाया, करुणाष्टके, अभंग, आर्या, श्लोक इ. प्रकाराच्या माध्यमातून हा प्रसार त्यांनी केला आहे. भजन, कीर्तन व
    नामस्मरण ही भक्तिमार्गाची खास साधने आहेत. कीर्तन महात्म्य-<br><strong>कीर्तनाचेनि नटनाचे । व्यवसाय नाशिले
        प्रायश्चित्तांचे । जे नावचि नाही पापांचे। ऐसे
        केले ॥</strong></p>
<p>‘<strong>रामाचे भजन हेचि माझे ध्यान</strong>’ असे म्हणून समर्थानी भजनाला ध्यानाचा दर्जा
    दिला. नामसाधकाची महती सांगताना तुकाराम महाराज म्हणतात- ‘<strong>पवित्र तो देह वाणी पुण्यवन्त । जो वदे अच्युत सर्वकाळ
        । तयाच्या चिंतने तरतील दोषी । जळतील राशी पातकांच्या ॥</strong>‘ मूर्तिपूजेने होणाऱ्या भक्तीचे रहस्य ते पुढील
    प्रकारे सांगतात- ‘<strong>केला मातीचा पशुपती । परी मातीची काय महती । शिवपूजा शिवासी पावे । माती मातीमाजीं सामावे
        ॥</strong>‘</p>
<p>पंचरत्न हरिपाठात नामभक्तीचे महात्म्य संगोपांग सांगितले आहे. कलियुगात भक्ती हे साधन सोपे
    आहे, असे सांगितले जात असले तरी ते तेवढेच कठीणही आहे -<br>‘<strong>भक्त म्हणविसा गोड वाटे । करणी करिता टीर फाटे
        ॥</strong>‘ भक्तीने चित्त शांत होऊन
    त्याचे चांचत्य जाते.</p>
<p><strong>३. ज्ञान -</strong> आत्मज्ञानाचे शब्दज्ञान (परोक्ष) व अनुभवज्ञान असे दोन प्रकार
    आहेत (अपरोक्ष). अनुभव ज्ञानाचे ‘जीव ब्रह्म आहे’. हे स्वरूप आहे. त्याचा उपाय श्री संत एकनाथ महाराज सांगतात
    -<br><strong>वैराग्ययुक्त करिता भक्ती । होय देहाभिमानाची निवृत्ती । तै घर रिघे ज्ञानसंपत्ती ।
        पाया लागती मुक्ती चारी ॥ ए.भा. २०-१६३ ॥</strong></p>
<p>अनुभवज्ञानाचे स्वरूप श्री समर्थ सांगतात –<br><strong>ऐक ज्ञानाचें लक्षण । ज्ञान म्हणिजे आत्मज्ञान । पाहावें आपणीसि
        आपण । या नांव ज्ञान
        ॥ दा.५-६-१ ॥</strong></p>
<p>आपण म्हणजे जीवाने, आपणासी म्हणजे आत्म्याला पाहावे म्हणजे तद्रूप व्हावे. या तद्रूपतेनंतर
    अनुभव घेणारा कोणी उरत नसल्याने मला आत्म्याचा अनुभव येत आहे, असे कोणालाही कधीही म्हणता येत नाही ! श्री ज्ञानदेव
    म्हणतात -<br><strong>येथ जाणीव करी तेचि नेणे । आथिलेपण मिरवी तेंचि उणें । मी जाहलों ऐसें जो म्हणे । तो
        कांहींचि नव्हे ॥ ज्ञा.९-३६८ ॥</strong></p>
<p>मी जाणतो ते वृत्तिज्ञान आहे, आत्मानुभव नाही. वैराग्य हे संतांचे भूषण आहे तर ते साधकाचे
    भाग्य आहे. सामान्य साधकाला संन्यासरूप वैराग्य स्वीकारणे शक्य नसले तरी अनासक्तीरूप वैराग्याची जाणिवपूर्वक व
    निष्ठापूर्वक जोपासना करणे शक्य आहे.<br>श्री ज्ञानदेव - ‘<strong>तरी विरक्तीवांचूनि कंहीं । ज्ञानासि तगणेंचि नाहीं
        ॥</strong> ‘
    ज्ञा.१५-३६ <strong>॥</strong><br>श्री समर्थ- ‘<strong>वैराग्य नाही ते अभाग्य ।</strong>‘<br>श्री तुकाराम म.-
    ‘<strong>आणिक न लगे मायिक पदार्थ</strong>’</p>
<p>आत्मसिध्दीपूर्वी व नंतर सगुणाची प्रेमपूर्वक उपासना हे संतांचे खास वैशिष्ट्य आहे. किंबहुना
    त्यांना मिळालेली संत ही पदवी त्यावरच निर्भर आहे. सगुण व निर्गुण ह्यांच्या स्वरूपाविषयी त्यांचे ठिकाणी जराही संदेह
    नाही. सगुणाचे संदर्भात भोळेपणा व निर्गुणाचे बाबत तत्त्वज्ञान अशी संतांनी कायमची वाटणी जाणिवपूर्वक केलेली
    आहे.<br>श्रीसंत गोरोबा - ‘<strong>सगुणाची बाज, निर्गुणाची सेज ।</strong>‘ ‘<strong>निर्गुणाचे भेटी
        आलो सगुणासंगे ।</strong>‘<br>श्री तुकाराम म. - ‘<strong>तुज सगुण म्हणू की निर्गुण रे । सगुण निर्गुण एक गोविंदु
        रे
        ।</strong>‘<br>श्री समर्थ – ‘<strong>सगुणाचेनि आधारे । निर्गुण पाविजे निर्धारें । सारासारविचारें ।
        संतसंगे ।</strong>‘ (दा.६-६-५५)<br>श्रीज्ञानदेव – ‘<strong>सगुण निर्गुण गुणांचे अगुण ।</strong>‘ (हरिपाठ)</p>
<p>सिद्धदशेतील केलेले भगवंताचे भजन त्यालाही फार प्रिय आहे. देव म्हणतात- ‘<strong>मग याहीवरी
        पार्था । माझ्या भजनीं आस्था । तरी तयातें मी माथां । मुकुट करीं ॥</strong> ज्ञाने.१५-२१४॥</p>
<p>असे हे संत साहित्य सर्व जीवनाला स्पर्श करून त्या जीवनाचे सार्थक करण्यासाठी उत्कृष्ट व
    निरपेक्ष मार्गदर्शन करते. अशा साहित्याचा सर्वांगीण विचार होण्यासाठी हे संमेलन आयोजित करणारे आपल्या सर्वांच्या
    कृतज्ञतेला व संतांच्या कृपेला निश्चित पात्र आहेत.</p>